---
title: "ข้อกำหนดและเงื่อนไขการใช้บริการ 'ทางรัฐ Wallet'"
description: "'ทางรัฐ Wallet' เป็นบริการย่อย (Mini Application) ภายใต้แอปพลิเคชันทางรัฐ ที่สำนักงานพัฒนารัฐบาลดิจิทัล (องค์การมหาชน) หรือ สพร. พัฒนาขึ้นเพื่อให้บริการประชาชน ซึ่ง ผู้ใช้บริการตกลงใช้บริการ 'ทางรัฐ Wallet' และตามรายละเอียดการให้บริการที่ สพร. กำหนด โดยผู้ใช้บริการตกลงยินยอมผูกพันตามข้อกำหนดและเงื่อนไขที่กำหนดด้านล่าง ทั้งนี้ หากผู้ใช้บริการไม่ประสงค์จะยอมรับข้อกำหนดและเงื่อนไขนี้ ขอให้ยุติการใช้บริการในทันที"
version: "1.0"
lastUpdated: "2024-07-07T00:00:00.000Z"
effectiveDate: "2024-07-07T00:00:00.000Z"
---

“ทางรัฐ Wallet” เป็นบริการกระเป๋าออนไลน์ภายใต้แอปพลิเคชันทางรัฐ ที่สำนักงานพัฒนารัฐบาลดิจิทัล (องค์การมหาชน) หรือ “สพร.” พัฒนาขึ้นเพื่อให้บริการประชาชน (“ผู้ใช้บริการ” หรือ “ท่าน”) ซึ่ง ผู้ใช้บริการตกลงใช้บริการ “ทางรัฐ Wallet”  ตามรายละเอียดการให้บริการที่ สพร. กำหนด โดยผู้ใช้บริการตกลงยินยอมผูกพันตามข้อกำหนดและเงื่อนไขที่กำหนดด้านล่าง ทั้งนี้ หากผู้ใช้บริการไม่ประสงค์จะยอมรับข้อกำหนดและเงื่อนไขนี้ ขอให้ยุติการใช้บริการในทันที 

# 1. คำนิยาม

**ทางรัฐ Wallet** หมายถึง บริการกระเป๋าออนไลน์ที่ สพร. ให้บริการกับประชาชน ร้านค้า หรือบุคคลใดๆ เพื่ออำนวยความสะดวกในการใช้รับสิทธิสวัสดิการ การเยียวยา การช่วยเหลือ หรือการสนับสนุนใดๆ จากภาครัฐ ซึ่งในที่นี้จะหมายรวมถึงการนำสิทธิดังกล่าวไปใช้จ่ายหรือถอนเป็นเงินสด โดยรูปแบบและเงื่อนไขการใช้งานกระเป๋าออนไลน์อาจแตกต่างกันตามหลักเกณฑ์และเงื่อนไขของแต่ละโครงการ 

**ประชาชนผู้ได้รับสิทธิ** หมายถึง บุคคลธรรมดาที่ผ่านการตรวจสอบคุณสมบัติที่จะเป็นผู้ได้รับสิทธิสวัสดิการ การช่วยเหลือเยียวยา และการสนับสนุนใด ๆ ตามโครงการของรัฐ โดยขั้นตอนการตรวจสอบและอนุมัติเป็นผู้ได้รับสิทธิตามโครงการ จะเป็นไปตามที่แต่ละโครงการกำหนด 

**ร้านค้า** หมายถึง บุคคลธรรมดา และ/หรือนิติบุคคล และ/หรือองค์กรใดๆ ซึ่งได้ผ่านการลงทะเบียน ตรวจสอบและอนุมัติ หรือดำเนินการตามขั้นตอนใด ๆ เพื่อให้เป็นร้านค้าที่เข้าร่วมโครงการ ตามหลักเกณฑ์และเงื่อนไขที่โครงการกำหนด 

**โครงการ** หมายถึง โครงการของหน่วยงานภาครัฐที่มีการกำหนดให้มีการใช้บริการทางรัฐ Wallet เป็นส่วนหนึ่งในการดำเนินโครงการ โดยแต่ละโครงการอาจมีการกำหนดหลักเกณฑ์และเงื่อนไขการเข้าร่วมและได้รับสิทธิตามโครงการที่แตกต่างกัน ขึ้นอยู่กับนโยบาย มาตรการและแนวทางตามที่หน่วยงานเจ้าของโครงการหรือเจ้าของงบประมาณกำหนด  

**หน่วยงานผู้ร่วมให้บริการ** หมายถึง หน่วยงานเจ้าของโครงการ หรือเจ้าของงบประมาณ หรือเบิกจ่ายงบประมาณ หรือหน่วยงานใด ๆ ที่มีหน้าที่รับผิดชอบในขั้นตอนใดขั้นตอนหนึ่งของกระบวนการดำเนินงานโครงการ ซึ่ง สพร. จะต้องมีการเชื่อมต่อการทำงานและรับ – ส่งข้อมูล เพื่อให้บริการทางรัฐ Wallet สามารถสนับสนุนการดำเนินงานโครงการได้ตามหลักเกณฑ์และเงื่อนไขที่โครงการกำหนด 

# 2. การยอมรับข้อกำหนดและเงื่อนไข

* 2.1	ท่านรับทราบว่า ข้อกำหนดและเงื่อนไขการให้บริการทางรัฐ wallet นี้ ซึ่งรวมถึงข้อกำหนดใน[ประกาศความเป็นส่วนตัว](/privacy/czp-main-privacy-notice/) [นโยบายคุกกี้]() รวมถึงข้อกำหนดและเงื่อนไขอื่นใดที่ สพร. อาจมีการปรับปรุง แก้ไข หรือเพิ่มเติม (ข้อกำหนดและเงื่อนไขฯ) ถือเป็นข้อตกลงระหว่าง สพร. และท่าน ผู้ใช้บริการ 

* 2.2	ท่านได้อ่าน เข้าใจข้อความในข้อกำหนดและเงื่อนไขฯ นี้ก่อนการใช้งานแล้ว และตกลงยอมรับและปฏิบัติตามข้อกำหนดและเงื่อนไขฯ ดังกล่าว ตลอดจนยอมรับในข้อกำหนดและเงื่อนไขอื่นใดที่อาจมีการปรับปรุง แก้ไข หรือเพิ่มเติม โดยหากท่านไม่ตกลงยอมรับข้อกำหนดและเงื่อนไขนี้ สพร. ขอสงวนสิทธิไม่ให้บริการแก่ท่านได้ 

* 2.3	เมื่อท่านได้เข้าชม เข้าใช้งานบริการทางรัฐ Wallet นี้ ถือว่าท่านตกลงเข้าใช้บริการของ สพร. โดยสมบูรณ์ และผูกพันตามข้อกำหนดและเงื่อนไขฯ นี้ รวมถึงข้อกำหนดและเงื่อนไขฯ เพิ่มเติม ที่อ้างอิงไว้ที่นี่ หรือแนบไว้ในรูปแบบลิงก์
* 2.4	หากท่านไม่ยอมรับข้อกำหนดและเงื่อนไขฯ นี้ หรือข้อกำหนดและเงื่อนไขฯ เพิ่มเติม โปรดยุติการใช้งาน และขอยกเลิกการใช้งานบริการนี้ได้ที่ DGA Contact Center หรือติดต่อช่องทางตามที่ปรากฏด้านล่าง

# 3. การใช้บริการ

* 3.1 การใช้บริการในฐานะประชาชนผู้ได้รับสิทธิ
    * 3.1.1	ในการใช้บริการนี้ ท่านต้องมีการพิสูจน์และยืนยันตัวตนผ่านแอปพลิเคชันทางรัฐแล้ว และเป็นผู้มีคุณสมบัติตามหลักเกณฑ์และเงื่อนไขของโครงการที่มีการกำหนดให้ใช้บริการ “ทางรัฐ Wallet” เป็นช่องทางในการรับสิทธิในโครงการนั้น  
    * 3.1.2	ท่านรับทราบว่า ในการรับสิทธิและใช้สิทธิสวัสดิการ การช่วยเหลือเยียวยา หรือการสนับสนุนใดๆ ตามโครงการผ่านบริการทางรัฐ Wallet นี้ อาจมีการกำหนดให้ท่านต้องลงทะเบียนและได้รับการตรวจสอบคุณสมบัติตามหลักเกณฑ์และเงื่อนไขของโครงการ โดยการลงทะเบียนและตรวจสอบคุณสมบัติในกรณีทั่วไปจะมีการดำเนินการได้ 2 แนวทาง คือ
        * 3.1.2.1 ให้ท่านลงทะเบียนเพื่อขอรับสิทธิผ่านแอปพลิเคชันทางรัฐ โดยจะมีการจัดส่งข้อมูลลงทะเบียนของท่านไปตรวจสอบกับฐานข้อมูลหรือหน่วยงานผู้ร่วมให้บริการที่เกี่ยวข้อง หรือ 
        * 3.1.2.2 ให้ท่านลงทะเบียนกับหน่วยงานผู้ร่วมให้บริการ เช่น หน่วยงานเจ้าของโครงการหรือเจ้าของงบประมาณ เป็นต้น เพื่อตรวจสอบคุณสมบัติและอนุมัติเป็นผู้ได้รับสิทธิเอง หลังจากนั้นหน่วยงานผู้ร่วมให้บริการจะจัดส่งข้อมูลผู้ได้รับสิทธิมาให้ สพร. เพื่อดำเนินการเปิดกระเป๋าออนไลน์ทางรัฐ Wallet เพื่อรับสิทธิ  
        ทั้งนี้ วิธีการลงทะเบียน ตรวจสอบคุณสมบัติและอนุมัติเป็นผู้ได้รับสิทธิในโครงการ จะขึ้นอยู่กับหลักเกณฑ์และเงื่อนไขที่โครงการนั้น ๆ กำหนด ซึ่งอาจมีแนวทางหรือรายละเอียดที่แตกต่างจากที่กล่าวมาข้างต้นก็ได้ ขอให้ท่านศึกษาหลักเกณฑ์และเงื่อนไขของแต่ละโครงการอย่างรอบคอบ
    * 3.1.3 ท่านรับทราบว่า หากท่านเป็นผู้ได้รับสิทธิในโครงการ ท่านสามารถตรวจสอบสิทธิที่ได้รับและที่มีสิทธิใช้บนกระเป๋าออนไลน์ทางรัฐ wallet ได้ และหากท่านมีการใช้สิทธิไปบางส่วนหรือทั้งหมด ระบบจะมีการปรับปรุงจำนวนสิทธิและแสดงข้อมูลสิทธิที่เหลืออยู่ 
    * 3.1.4 ท่านรับทราบว่า สิทธิที่ท่านจะได้รับในโครงการนั้น แต่ละโครงการอาจมีการกำหนดระยะเวลาการใช้สิทธิ และเงื่อนไขการใช้สิทธิที่แตกต่างกัน เช่น ท่านสามารถใช้สิทธิในการใช้จ่ายตามร้านค้าในพื้นที่หรือประเภทร้านค้าที่กำหนดเท่านั้น หรือ ท่านสามารถขอถอนสิทธิเป็นเงินสดได้ เป็นต้น โดยเพื่อเป็นการรักษาสิทธิของท่าน สพร. ขอให้ท่านศึกษารายละเอียดหลักเกณฑ์และเงื่อนไขในแต่ละโครงการอย่างรอบคอบ 
    * 3.1.5 ในกรณีที่โครงการมีการกำหนดให้สิทธิที่ท่านได้รับสามารถถอนเป็นเงินได้ ท่านรับทราบว่า คำขอถอนเงินนี้จะมีการส่งไปให้หน่วยงานผู้ร่วมให้บริการที่มีหน้าที่รับผิดชอบในการพิจารณาอนุมัติ โดยการอนุมัติและการโอนเงินดังกล่าวไม่ได้อยู่ในความรับผิดชอบของ สพร. และ สพร. ไม่สามารถรับประกันระยะเวลาที่ท่านจะได้รับเงินได้
    * 3.1.6 ท่านรับทราบว่า ในการใช้สิทธิโดยขอถอนเป็นเงิน อาจมีการกำหนดเงื่อนไขประเภทบัญชีธนาคารเป็นกรณีเฉพาะสำหรับใช้รับโอนเงิน เช่น กำหนดเป็นบัญชี Promptpay เป็นต้น รวมถึงในการใช้สิทธิโดยขอถอนเป็นเงินนั้นอาจมีการเรียกเก็บค่าบริการ ค่าธรรมเนียม หรือค่าใช้จ่ายใดๆ ที่เกิดขึ้นได้ ซึ่งจะมีการประกาศให้ท่านทราบอย่างชัดแจ้งและเป็นลายลักษณ์อักษร  
    * 3.1.7 ในระหว่างการใช้สิทธิบนกระเป๋าออนไลน์ทางรัฐ Wallet เช่น ใช้สิทธิในการจ่ายค่าสินค้าหรือบริการ ใช้สิทธิเพื่อถอนเป็นเงิน หรือโอนสิทธิ เป็นต้น อาจมีการกำหนดให้ท่านต้องทำการพิสูจน์และยืนยันตัวตนอีกครั้ง เช่น การกรอกรหัสผ่าน OTP หรือ การถ่ายภาพใบหน้า เป็นต้น ทั้งนี้เพื่อความปลอดภัยในการทำธุรกรรม
    * 3.1.8 ท่านรับทราบว่า ข้อมูลการใช้บริการทางรัฐ Wallet รวมถึงข้อมูลรายการการใช้สิทธิ เช่น จำนวนสิทธิ (เงิน) วันที่แจ้งถอน และสถานะของรายการ เป็นต้น จะมีการเปิดเผยให้กับหน่วยงานผู้ร่วมให้บริการ หรือหน่วยงานตรวจสอบ หรือหน่วยงานที่มีอำนาจหน้าที่ตามกฎหมายที่สามารถเข้าถึงข้อมูลดังกล่าวได้ เพื่อนำข้อมูลดังกล่าวไปใช้ประโยชน์หรือไปดำเนินการตามอำนาจหน้าที่ของหน่วยงานนั้น ๆ
    * 3.1.9 ท่านในฐานะประชาชนผู้ได้รับสิทธิตกลงและยินยอม
        * 3.1.9.1 ปฏิบัติตามข้อกำหนดและเงื่อนไขของบริการนี้ คู่มือวิธีปฏิบัติ และ/หรือเอกสารที่เกี่ยวข้อง และ/หรือที่ สพร. ได้ประกาศกำหนดไว้ในขณะนี้ และ/หรือที่จะกำหนดไว้ต่อไปในภายหน้าทุก ประการ
        * 3.1.9.2 จะไม่นำบริการทางรัฐ Wallet ไปใช้ในทางที่ทุจริต ไม่เหมาะสม หรือกระทำการใด ๆ ที่ฝ่าฝืนหลักเกณฑ์และเงื่อนไขของโครงการ หรือกฎหมายที่เกี่ยวข้อง เช่น การซื้อสินค้าที่ผิดเงื่อนไขโครงการ หรือผิดกฎหมาย การนำสิทธิไปแลกเป็นเงินที่ร้านค้าโดยไม่มีการซื้อขายสินค้าหรือบริการจริง เป็นต้น 
* 3.2 กรณีการใช้บริการในฐานะเป็นร้านค้า และเจ้าของร้านค้า
    * 3.2.1 ในการใช้บริการนี้ จะเป็นการใช้กระเป๋าออนไลน์ทางรัฐ Wallet สำหรับการรับชำระค่าสินค้าหรือบริการจากประชาชนผู้ที่ได้รับสิทธิตามโครงการที่มีการกำหนดให้ใช้บริการ “ทางรัฐ Wallet” เป็นช่องทางในการดำเนินโครงการ โดยท่านที่เป็นเจ้าของร้านค้าหรือบุคคลที่ท่านมอบหมายให้เป็นตัวแทนประจำร้านค้าต้องมีการพิสูจน์และยืนยันตัวตนผ่านแอปพลิเคชันทางรัฐ และเป็นผู้มีคุณสมบัติตามหลักเกณฑ์และเงื่อนไขของโครงการกำหนด รวมถึงร้านค้าของท่านต้องผ่านการลงทะเบียน ตรวจสอบและได้รับอนุมัติให้เป็นร้านค้าในโครงการตามหลักเกณฑ์และเงื่อนไขของโครงการเช่นกัน  
    * 3.2.2 ท่านรับทราบว่า ในการเข้าร่วมเป็นร้านค้าในโครงการและมีสิทธิใช้บริการทางรัฐ Wallet นี้ ท่านอาจต้องมีการลงทะเบียนและได้รับการตรวจสอบคุณสมบัติตามหลักเกณฑ์และเงื่อนไขของโครงการ โดยการลงทะเบียนและตรวจสอบคุณสมบัติการเป็นร้านค้าที่สามารถเข้าร่วมโครงการ กรณีทั่วไปจะดำเนินการได้โดย
        * 3.2.2.1 ให้ท่านลงทะเบียนเพื่อขอรับสิทธิผ่านระบบลงทะเบียนร้านค้าโดยเฉพาะ โดยจะมีการจัดส่งข้อมูลลงทะเบียนของท่านไปตรวจสอบและอนุมัติกับฐานข้อมูลและหน่วยงานผู้ร่วมให้บริการที่เกี่ยวข้อง หรือ 
        * 3.2.2.2 ให้ท่านลงทะเบียนกับหน่วยงานผู้ร่วมให้บริการ เช่น หน่วยงานเจ้าของโครงการหรือเจ้าของงบประมาณ หรือหน่วยงานที่มีหน้าที่ดูแลประเภทร้านค้าที่ท่านดำเนินกิจการอยู่ เป็นต้น โดยหน่วยงานดังกล่าวจะตรวจสอบคุณสมบัติร้านค้า และรวบรวมรายชื่อร้านค้าที่มีสิทธิเข้าร่วมโครงการ เพื่อจัดส่งข้อมูลให้ สพร. เปิดกระเป๋าออนไลน์ร้านค้าในทางรัฐ Wallet  
        * 3.2.2.3 ให้ท่านลงทะเบียนผ่านตัวแทนกลุ่มสมาชิกร้านค้า โดยตัวแทนจะรวบรวมรายชื่อร้านค้า เพื่อส่งมาตรวจสอบคุณสมบัติกับหน่วยงานผู้ร่วมให้บริการที่ทำหน้าที่ตรวจสอบและอนุมัติร้านค้าที่สามารถเข้าร่วมโครงการ หลังจากนั้นจะมีการรวบรวมรายชื่อร้านค้าที่มีสิทธิเข้าร่วมโครงการ เพื่อจัดส่งข้อมูลให้ สพร. เปิดกระเป๋าออนไลน์ร้านค้าในทางรัฐ Wallet  
        ทั้งนี้ วิธีการลงทะเบียน ตรวจสอบคุณสมบัติและอนุมัติเป็นร้านค้าในโครงการ จะขึ้นอยู่กับหลักเกณฑ์และเงื่อนไขที่โครงการนั้น ๆ กำหนด ซึ่งอาจมีแนวทางหรือรายละเอียดที่แตกต่างจากที่กล่าวมาข้างต้นก็ได้ ขอให้ท่านศึกษาหลักเกณฑ์และเงื่อนไขของแต่ละโครงการอย่างรอบคอบ
    * 3.2.3 ร้านค้าที่ผ่านคุณสมบัติและได้รับการเปิดกระเป๋าออนไลน์ร้านค้าในทางรัฐ Wallet แล้ว สามารถใช้กระเป๋าออนไลน์ทางรัฐ wallet รับสิทธิจากประชาชนที่นำสิทธิตามโครงการมาใช้จ่ายเพื่อชำระค่าสินค้าและบริการกับร้านค้าได้ โดยในการรับชำระค่าสินค้าหรือบริการดังกล่าวจะต้องใช้รหัส QR Code หรือรหัสอื่นใดที่  สพร. กำหนด และเป็นไปตามหลักเกณฑ์และเงื่อนไขของแต่ละโครงการกำหนด
    * 3.2.4 ท่านรับทราบว่า สิทธิที่ร้านค้าได้รับมาจากการใช้จ่ายของประชาชนที่ได้รับสิทธิในโครงการและสะสมไว้ในกระเป๋าออนไลน์ทางรัฐ Wallet นั้น จะไม่สามารถถอนเป็นเงินได้ โดยท่านต้องทำการโอนสิทธิเหล่านี้ไปยังกระเป๋าออนไลน์ทางรัฐ Wallet ของเจ้าของร้านค้าเพื่อทำการถอนเป็นเงิน เว้นแต่มีการกำหนดไว้เป็นอย่างอื่น
    * 3.2.5 ท่านรับทราบว่า ในแต่ละโครงการอาจมีการกำหนดระยะเวลาและเงื่อนไขการใช้สิทธิและการถอนสิทธิเป็นเงินที่แตกต่างกัน ดังนั้น เพื่อเป็นการรักษาสิทธิของท่าน สพร. ขอให้ท่านศึกษารายละเอียดหลักเกณฑ์และเงื่อนไขในแต่ละโครงการอย่างรอบคอบ 
    * 3.2.6 ในระหว่างการใช้สิทธิในกระเป๋าออนไลน์ทางรัฐ Wallet เช่น ใช้สิทธิในการจ่ายค่าสินค้าหรือบริการระหว่างร้านค้าด้วยกัน หรือใช้สิทธิเพื่อขอถอนเป็นเงิน หรือโอนสิทธิ เป็นต้น อาจมีการกำหนดให้ท่านต้องทำการพิสูจน์และยืนยันตัวตนอีกครั้ง เช่น การกรอกรหัสผ่าน OTP หรือ การถ่ายภาพใบหน้า เป็นต้น เพื่อความปลอดภัยในการทำธุรกรรม
    * 3.2.7 ท่านรับทราบว่า ข้อมูลการใช้บริการทางรัฐ Wallet รวมถึงข้อมูลรายการเกี่ยวกับการได้รับสิทธิและการใช้สิทธิ เช่น จำนวนสิทธิที่ได้รับแต่ละวัน จำนวนสิทธิที่มีการใช้ วันที่แจ้งถอน และสถานะของรายการ เป็นต้น จะมีการเปิดเผยให้กับหน่วยงานผู้ร่วมให้บริการ หรือหน่วยงานที่มีอำนาจหน้าที่ตามกฎหมายที่สามารถเข้าถึงข้อมูลดังกล่าว เพื่อนำข้อมูลดังกล่าวไปใช้ประโยชน์หรือไปดำเนินการตามอำนาจหน้าที่ของหน่วยงานนั้น ๆ
    * 3.2.8 ท่านรับทราบว่า การยื่นคำขอใช้สิทธิเพื่อถอนเป็นเงินนั้นจะดำเนินการได้บนกระเป๋าออนไลน์ทางรัฐ Wallet ของเจ้าของร้านค้า โดยคำขอถอนเงินนี้จะมีการส่งไปให้หน่วยงานผู้ร่วมให้บริการที่มีหน้าที่รับผิดชอบในการพิจารณาอนุมัติ โดยการอนุมัติและการโอนเงินดังกล่าวไม่ได้อยู่ในความรับผิดชอบของ สพร. และ สพร. ไม่สามารถรับประกันระยะเวลาที่ท่านจะได้รับเงินได้ โดยขึ้นอยู่กับหลักเกณฑ์และเงื่อนไขของโครงการและของหน่วยงานผู้ร่วมให้บริการที่รับผิดชอบการอนุมัติและเบิกจ่ายงบประมาณกำหนด
    * 3.2.9 ท่านรับทราบว่า ในการใช้สิทธิโดยขอถอนเป็นเงิน อาจมีการกำหนดเงื่อนไขประเภทบัญชีธนาคารเป็นกรณีเฉพาะสำหรับใช้รับโอนเงิน เช่น กำหนดเป็นบัญชี Promptpay เป็นต้น รวมถึงในการใช้สิทธิโดยขอถอนเป็นเงินนั้นอาจมีการเรียกเก็บค่าบริการ ค่าธรรมเนียม หรือค่าใช้จ่ายใดๆ ที่เกิดขึ้นได้ ซึ่งจะมีการประกาศให้ท่านทราบอย่างชัดแจ้งและเป็นลายลักษณ์อักษร  
    * 3.2.10 ในกรณีที่ท่านมีการเปิดกระเป๋าออนไลน์ทางรัฐ Wallet ของร้านค้ามากกว่า 1 แห่ง และมีการแต่งตั้งตัวแทนประจำร้านค้าในแต่ละสาขา ท่านตกลงที่จะควบคุมดูแลและรับผิดชอบการใช้บริการทางรัฐ Wallet ของร้านค้าทุกแห่ง และของตัวแทนประจำร้านค้าที่ท่านแต่งตั้ง โดยการกระทำใด ๆ อันเกิดจากการใช้งานบริการทางรัฐ Wallet ในฐานะร้านค้า หรือเจ้าของร้านค้า หรือที่เกิดจากตัวแทนประจำร้านค้าที่ท่านแต่งตั้ง จะมีผลผูกพันท่านทุกประการ และท่านจะเป็นผู้รับผิดชอบในการกระทำดังกล่าว  
    * 3.2.11 ท่านรับทราบ และยอมรับว่า การที่ สพร. ให้บริการตามข้อกำหนดและเงื่อนไขนี้แล้ว เมื่อท่านในฐานะร้านค้าหรือเจ้าของร้านค้าใช้บริการนี้ถือว่าเป็นไปตามความประสงค์ของท่านแล้ว ดังนั้น หากมีข้อผิดพลาดใดๆ อันทำให้เกิดความเสียหายขึ้นกับร้านค้าหรือกับท่านไม่ว่าด้วยเหตุใดก็ตาม ท่านตกลงจะไม่เรียกร้องค่าเสียหายใดๆ กับ สพร. เว้นแต่ข้อผิดพลาดอันทำให้เกิดความเสียหายดังกล่าวนั้น เกิดขึ้นจากการกระทำโดยทุจริต หรือโดยจงใจหรือประมาทเลินเล่ออย่างร้ายแรงของ สพร.
    * 3.2.12 ในการใช้บริการกระเป๋าออนไลน์ทางรัฐ Wallet ท่านในฐานะที่มีการเปิดบริการทางรัฐ Wallet ร้านค้าและเป็นเจ้าของร้านค้าตกลงและยินยอม
        * 3.2.12.1. ปฏิบัติตามข้อกำหนดและเงื่อนไขของบริการนี้ คู่มือวิธีปฏิบัติ และ/หรือเอกสารที่เกี่ยวข้อง และ/หรือที่ สพร. ได้ประกาศกำหนดไว้ในขณะนี้ และ/หรือที่จะกำหนดไว้ต่อไปในภายหน้าทุกประการ
        * 3.2.12.2 จะไม่ทำการจำหน่ายสินค้าและ/หรือให้บริการที่ไม่เหมาะสม หรือนำบริการทางรัฐ Wallet ไปใช้ในทางทุจริต ฝ่าฝืนหลักเกณฑ์และเงื่อนไขของโครงการ หรือกฎหมายกำหนด เช่น การรับแลกสิทธิเป็นเงินสด เป็นต้น
    * 3.2.13 ในการใช้บริการนี้ ท่านในฐานะประชาชนผู้ได้รับสิทธิ หรือในฐานะร้านค้า หรือเจ้าของร้านค้า รับทราบ และยอมรับว่า 
        * 3.2.13.1 หากท่านประสงค์จะใช้บริการอื่นใดร่วมกับบริการทางรัฐ Wallet ที่ สพร. ได้จัดให้มีบริการอื่นร่วมไว้ ท่านจะต้องดำเนินการตามข้อกำหนด เงื่อนไข และวิธีการของบริการนั้น ๆ ตามที่หน่วยงานเจ้าของบริการกำหนด 
        * 3.2.13.2 กรณีที่บริการนี้มีช่องทางให้ท่านสามารถนำเข้าข้อมูลหรือเนื้อหาใด ๆ เข้าสู่ระบบได้ ท่านรับรองว่ารูปภาพ ชื่อ สัญลักษณ์ เครื่องหมายและ/หรือข้อมูลใดๆ ที่ท่านนำมาตั้งค่า หรือนำมาแสดง หรือดำเนินการใด ๆ ในการใช้บริการทางรัฐ Wallet เป็นทรัพย์สินทางปัญญาของท่าน และ/หรือท่านมีสิทธิโดยชอบในการนำมาใช้เพื่อการดังกล่าว และหากเกิดความเสียหายใด ๆ แก่ สพร. อันเนื่องมาจากการนำรูปภาพ ชื่อ สัญลักษณ์ เครื่องหมายและ/หรือข้อมูลใด ๆ ดังกล่าวมาใช้กับการใช้ในบริการทางรัฐ Wallet ท่านตกลงชดใช้ค่าเสียหายที่เกิดขึ้นแก่ สพร. ทั้งสิ้น
        * 3.2.13.3 กรณีที่ท่านใช้บริการหรือทำธุรกรรมต่าง ๆ ผ่านบริการทางรัฐ Wallet แล้วเกิดความบกพร่องผิดพลาดไม่ว่าความบกพร่องผิดพลาดนั้น ๆ จะเกิดขึ้นด้วยเหตุผลประการใด
        ก็ตาม ท่านตกลงยินยอมให้ สพร. มีอำนาจทุกประการในการแก้ไขความบกพร่องผิดพลาดให้ถูกต้องตามความเป็นจริง ทั้งนี้ ท่านตกลงให้ถือว่าบรรดาเอกสารต่าง ๆ ที่เกี่ยวกับการดำเนินการของ สพร. ซึ่งเป็นเอกสารที่ สพร. จัดทำขึ้นเพื่อแก้ไขความบกพร่องผิดพลาดข้างต้นเป็นเอกสารที่มีความถูกต้องสมบูรณ์ครบถ้วนและใช้เป็นพยานหลักฐานตามกฎหมายได้ทุกประการ
        * 3.2.13.4 การนำเข้าข้อมูล บันทึกหลักฐานหรือเอกสารใด ๆ ก็ตาม ที่ท่านได้จัดทำขึ้น อันเนื่องจากการใช้บริการทางรัฐ Wallet มีความถูกต้องทุกประการโดยไม่จำต้องให้ สพร. หรือหน่วยงานผู้ร่วมให้บริการที่เกี่ยวข้องตรวจสอบหรือรับรองก่อนแต่อย่างใด
        * 3.2.13.5 หากข้อมูล และ/หรือเอกสาร และ/หรือรายละเอียดใดๆ ที่ท่านได้ส่งมาให้กับสพร. หรือนำเข้าหรือส่งผ่านบริการทางรัฐ Wallet ไม่ว่าจะส่งมาในรูปแบบใด มีความผิดพลาดหรือบกพร่อง และบริการไม่ได้มีการเปิดสิทธิให้ท่านสามารถแก้ไขข้อมูลได้เอง โดยท่านมีความประสงค์จะขอแก้ไขความผิดพลาดหรือบกพร่องดังกล่าว หรือเปลี่ยนแปลงข้อมูลใด ๆ ท่านจะต้องแจ้งมายัง สพร. ตามช่องทางติดต่อด้านล่าง
        หากท่านแจ้งให้ สพร. ทราบภายหลังจากที่ สพร. ได้นำข้อมูลเข้าระบบ หรือส่งต่อข้อมูลดังกล่าวไปยังหน่วยงานผู้ร่วมให้บริการที่เกี่ยวข้องแล้ว สพร. ขอสงวนสิทธิในการไม่แก้ไขเปลี่ยนแปลงข้อมูลดังกล่าวให้แก่ท่าน 
        ทั้งนี้ การแก้ไขเปลี่ยนแปลงข้อมูลดังกล่าว จะมีผลสมบูรณ์เมื่อ สพร. ได้แจ้งผลการเปลี่ยนแปลงให้ท่านทราบเป็นลายลักษณ์อักษรหรือโดยวิธีอื่นตามที่ สพร. กำหนดแล้ว สพร. ไม่ต้องรับผิดชอบในความเสียหายใด ๆ ที่เกิดขึ้นก่อนที่การแก้ไขเปลี่ยนแปลงข้อมูลดังกล่าวจะมีผลสมบูรณ์ โดยท่านตกลงยินยอมรับผิดชอบในความเสียหายที่เกิดขึ้นเองทั้งสิ้น
        * 3.2.13.6 ท่านรับรองว่า บรรดาข้อมูล เอกสาร รายละเอียดใด ๆ ที่ปรากฏ และ/หรือ ที่ได้ส่งมาให้ สพร. หรือที่ส่งมาให้ผ่านหน่วยงานผู้ร่วมให้บริการที่ทำหน้าที่รวบรวมข้อมูลดังกล่าว ไม่ว่าจะส่งมาในรูปแบบใด มีความถูกต้องแท้จริง และในกรณีที่มีความผิดพลาดในการให้บริการ อันเนื่องมาจากความผิดพลาดหรือบกพร่องแห่งข้อมูล และ/หรือเอกสาร และ/หรือรายละเอียดดังกล่าว หรือมีข้อบกพร่องผิดพลาดใด ๆ เกิดขึ้นจากการที่ สพร. หรือหน่วยงานผู้ร่วมให้บริการ หรือหน่วยงานที่เกี่ยวข้องหรือเกี่ยวเนื่องกับการให้บริการท่านดำเนินการตามข้อมูล และ/หรือเอกสาร และ/หรือรายละเอียดดังกล่าวไม่ว่าด้วยเหตุใดก็ตาม ท่านตกลงว่า สพร. และหน่วยงานดังกล่าวไม่ต้องรับผิดชอบแต่อย่างใด และขอสละสิทธิในการฟ้องร้องให้ สพร. ชดใช้เงินหรือค่าเสียหายใด ๆ อันเกิดจากความผิดพลาดดังกล่าวข้างต้น
        * 3.2.13.7 ท่านจะไม่กระทำการใด ๆ อันมีผลให้ สพร. หรือหน่วยงานผู้ร่วมให้บริการที่เกี่ยวข้องกับการให้บริการนี้ต้องเข้าร่วมในข้อพิพาทระหว่างท่านกับบุคคลอื่นใด ซึ่งเกี่ยวเนื่องหรือเกี่ยวข้องกับการให้บริการทางรัฐ Wallet ตามข้อกำหนดและเงื่อนไขฯ นี้ โดยหากท่านมีข้อต่อสู้ และ/หรือสิทธิเรียกร้องใด ๆ ก็จะไปดำเนินการกับบุคคลอื่นด้วยตนเอง

# 4. สิทธิในทรัพย์สินทางปัญญา 

* 4.1 ลิขสิทธิ์และทรัพย์สินทางปัญญาใดๆ บนเอกสาร ข้อมูลอิเล็กทรอนิกส์ หรือเนื้อหาใดๆ รวมถึงสัญลักษณ์และส่วนประกอบต่างๆ (ต่อไปในข้อตกลงนี้เรียกว่า “เนื้อหา”) ที่ปรากฏบนบริการทางรัฐ Wallet นี้ ถือเป็นทรัพย์สินทางปัญญาของ สพร. ที่ได้รับความคุ้มครองตามกฎหมาย และเป็นผู้มีสิทธิแต่เพียงผู้เดียว 
* 4.2 สพร. มีความเคารพต่อกฎหมายและผู้เป็นเจ้าของลิขสิทธิ์และทรัพย์สินทางปัญญาในผลงานต่างๆ โดยหากเนื้อหาใดซึ่ง สพร. ได้รับจากเจ้าของลิขสิทธิ์ที่อนุญาตให้มีการนำมาเผยแพร่บนบริการนี้ สพร. จะระบุความเป็นเจ้าของลิขสิทธิ์ของบุคคลนั้นไว้โดยที่ท่านสามารถสังเกตเห็นได้ แต่หากท่านพบเห็นเนื้อหาใดของ สพร. เป็นเนื้อหาที่อาจละเมิดลิขสิทธิ์ของผู้อื่น หรือมีการแสดงความเป็นเจ้าของลิขสิทธิ์ไม่ถูกต้อง ท่านสามารถแจ้งข้อมูลดังกล่าวมายัง สพร. ได้ตามช่องทางการติดต่อด้านล่าง 
* 4.3 กรณีพบว่ามีผู้ละเมิดสิทธิในทรัพย์สินทางปัญญาใดๆ ของ สพร. หรือของเจ้าของลิขสิทธิ์ในผลงานที่ สพร. นำมาเผยแพร่บนบริการนี้ สพร.ขอสงวนสิทธิที่จะดำเนินคดีทางกฎหมายกับบุคคลดังกล่าวทั้งทางแพ่งและทางอาญาเพื่อเรียกร้องค่าเสียหาย หรือให้ความร่วมมือกับเจ้าของลิขสิทธิ์ในการดำเนินคดีกับผู้ละเมิดสิทธิ และให้บุคคลนั้นได้รับการลงโทษตามกฎหมาย ในที่นี้ สพร.ขอสงวนสิทธิ์ในการยุติการให้บริการบางส่วนหรือทั้งหมดของผู้ใช้บริการที่เป็นผู้ละเมิดสิทธิด้วย 	

# 5. ข้อจำกัดและข้อสงวนสิทธิ

ท่านตกลงและยอมรับข้อจำกัดและข้อสงวนสิทธิของ สพร. ดังต่อไปนี้

* 5.1 สพร. อาจมีการนำเสนอเนื้อหา และนวัตกรรมใหม่ๆ รวมถึงการปรับปรุงบริการบนทางรัฐ Wallet นี้อย่างต่อเนื่องเพื่อมอบประสบการณ์ที่ดีที่สุดให้แก่ท่านที่เข้ามาใช้งาน หรือเพื่อให้เป็นไปตามหลักเกณฑ์และเงื่อนไขของโครงการ ซึ่งท่านยอมรับว่ารูปแบบและลักษณะของการบริการ รวมถึงเนื้อหา หรือส่วนประกอบใดๆ ที่ สพร. จัดไว้ในทางรัฐ Wallet นี้อาจมีการเปลี่ยนแปลง แก้ไข ปรับปรุงให้ทันสมัยและสอดคล้องกับแนวทางการดำเนินโครงการ โดยไม่จำเป็นต้องมีการบอกกล่าวล่วงหน้า โดยการปรับปรุงหรือเพิ่มเติมดังกล่าวให้ถือว่าอยู่ภายใต้ข้อกำหนดและเงื่อนไขการให้บริการฉบับนี้ และให้ถือว่าท่านตกลงที่จะรับการปรับปรุงหรือเพิ่มเติมดังกล่าว โดยถือเป็นส่วนหนึ่งของการใช้บริการ
* 5.2 ในการให้บริการทางรัฐ Wallet เพื่อสนับสนุนการดำเนินงานโครงการบางโครงการ สพร. อาจมีปรับรูปแบบการนำเสนอบริการ โดยนำบริการกระเป๋าออนไลน์ทางรัฐ Wallet ของเจ้าของร้านค้ามาให้บริการกับท่านในฐานะประชาชนผู้มีได้รับสิทธิตามโครงการได้ ทั้งนี้ เพื่อความเหมาะสมกับรูปแบบการใช้สิทธิตามหลักเกณฑ์และเงื่อนไขของโครงการ 
* 5.3 ในการให้บริการทางรัฐ Wallet ในบางโครงการ สพร. ต้องมีการนำเข้าข้อมูล เอกสาร และ/หรือรายละเอียดของท่านหรือที่เกี่ยวกับท่านจากหน่วยงานผู้ร่วมให้บริการอื่นที่ทำหน้าที่รวบรวมข้อมูลของท่านตามหลักเกณฑ์และเงื่อนไขการดำเนินงานโครงการ ดังนั้น ในกรณีที่มีความผิดพลาดในการให้บริการ อันเนื่องมาจากความผิดพลาดหรือบกพร่องแห่งข้อมูล และ/หรือเอกสาร และ/หรือรายละเอียดดังกล่าว หรือมีข้อบกพร่องผิดพลาดใด ๆ เกิดขึ้นจากการที่ สพร. ดำเนินการตามข้อมูล และ/หรือเอกสาร และ/หรือรายละเอียดดังกล่าวไม่ว่าด้วยเหตุใดก็ตาม ท่านตกลงว่า สพร. ไม่ต้องรับผิดชอบแต่อย่างใด และขอสละสิทธิในการฟ้องร้องให้ สพร. ชดใช้เงินหรือค่าเสียหายใด ๆ อันเกิดจากความผิดพลาดดังกล่าวข้างต้น
* 5.4 สพร. มีสิทธิไม่ให้บริการ ระงับ หรือยกเลิกการให้บริการไม่ว่าบางส่วนหรือทั้งหมดเมื่อใดก็ได้ เมื่อมีเหตุอันเชื่อได้ว่ามีการใช้บริการทางรัฐ Wallet ในทางที่ไม่สุจริต หรือมีพฤติการณ์ที่ขัดต่อกฎหมาย ความสงบเรียบร้อยและศีลธรรมอันดี หรืออาจทำให้เกิดความเสียหายต่อ สพร. หรือต่อบุคคลอื่น โดยการไม่ให้บริการ ระงับ หรือยกเลิกการให้บริการนี้ สพร. ไม่ต้องแจ้งให้ท่านทราบล่วงหน้า และท่านตกลงที่จะไม่เรียกร้องค่าเสียหายใดๆ จาก สพร. 
* 5.5 กรณีที่ท่านยกเลิกการใช้บริการแอปพลิเคชันทางรัฐ หรือ สพร. มีการปิดการให้บริการ หรือระงับหรือยกเลิกการให้บริการแอปพลิเคชันทางรัฐบางส่วนหรือทั้งหมดไม่ว่าด้วยเหตุใด ๆ จะมีผลให้ท่านไม่สามารถใช้บริการทางรัฐ Wallet นี้ได้ โดย สพร. ไม่ต้องแจ้งให้ท่านทราบล่วงหน้า และท่านตกลงที่จะไม่เรียกร้องค่าเสียหายใดๆ จาก สพร.  
* 5.6 บริการทางรัฐ Wallet นี้อาจมีรูปแบบและเนื้อหาในการให้บริการที่แตกต่างกันได้ โดย สพร. สามารถจำกัดการเข้าถึงบริการหรือเนื้อหาในบริการได้ ซึ่งจะทำให้ท่านไม่สามารถเข้าถึงเนื้อหาหรือบริการบางส่วนหรือทั้งหมดที่อยู่ในบริการทางรัฐ Wallet นี้ได้ โดยไม่ต้องแจ้งให้ท่านทราบล่วงหน้า ทั้งนี้ การจำกัดการเข้าถึงบริการหรือเนื้อหาดังกล่าวจะดำเนินการตามความเหมาะสมและความสอดคล้องกับหลักเกณฑ์และเงื่อนไขที่แต่ละโครงการกำหนด 
* 5.7 สพร. ไม่ต้องรับผิดจากการที่ไม่สามารถปฏิบัติตามข้อกำหนดและเงื่อนไขฯ ฉบับนี้ได้ หรือจากการที่ทำธุรกรรมหรือการใช้บริการใด ๆ ไม่สำเร็จหรือล่าช้า อันเนื่องมาจากกรณีใดกรณีหนึ่งดังจะกล่าวต่อไปนี้ ทั้งนี้ สพร. มีสิทธิที่จะไม่ให้บริการในครั้งนั้น ๆ ได้ตามที่ สพร. เห็นสมควร และท่านจะไม่ถือเอาเหตุดังกล่าว เป็นข้อเรียกร้องให้ สพร. รับผิดชอบต่อความเสียหายใด ๆ ที่เกิดขึ้นทั้งสิ้น
    * 5.7.1 ท่านปฏิบัติฝ่าฝืนข้อกำหนดและเงื่อนไขฯ ฉบับนี้ หรือข้อกำหนดและเงื่อนไขฯ เพิ่มเติม หรือข้อกำหนดและเงื่อนไขการให้บริการของหน่วยงานผู้ร่วมให้บริการ
    * 5.7.2 กรณีเกิดเหตุสุดวิสัยและ/หรือเหตุอื่นใดที่ สพร. และหน่วยงานผู้ร่วมให้บริการไม่ต้องรับผิดชอบ เช่น ในกรณีที่มีความชำรุดบกพร่อง เสียหาย ขัดข้อง หรือล่าช้าของระบบคอมพิวเตอร์ และ/หรือระบบไฟฟ้า และ/หรือระบบเครือข่ายอินเตอร์เน็ต (Internet) และ/หรือระบบการติดต่อสื่อสาร และ/หรือระบบเครือข่ายโทรศัพท์เคลื่อนที่และ/หรืออุปกรณ์อิเล็กทรอนิกส์ต่างๆ และ/หรือระบบอื่นใดที่เกี่ยวข้องกับการให้บริการนี้ รวมทั้งปัญหาทางด้านพลังงาน การกระทำของบุคคลภายนอก ซึ่งรวมถึงผู้บุกรุก (Hacker) อัคคีภัย ภัยพิบัติทางธรรมชาติ การประท้วง การขนส่งติดขัด การจลาจล สงคราม ไวรัสคอมพิวเตอร์ หรือข้อมูลที่เป็นอันตรายต่างๆ (Harmful Data) หรือเหตุต่างๆ ที่อยู่นอกเหนือจากการควบคุมของ สพร. ซึ่งเป็นอุปสรรคต่อการที่ท่านจะเข้าใช้บริการ หรือต่อการที่ สพร. และหน่วยงานผู้ร่วมให้บริการจะให้บริการตามข้อกำหนดและเงื่อนไขฯ นี้
    * 5.7.3 สพร. และหน่วยงานผู้ร่วมให้บริการยังไม่ได้รับข้อมูลที่จำเป็นและกำหนดเป็นเงื่อนไขในการให้บริการ 
    * 5.7.4 มีเหตุใด ๆ ตามที่ สพร. และ/หรือกฎหมายกำหนด
    * 5.7.5 สพร. และหน่วยงานผู้ร่วมให้บริการต้องใช้ระยะเวลาอันสมควรในการดำเนินการตามขั้นตอนที่จำเป็นในการให้บริการ
    * 5.7.6 สพร. และหน่วยงานผู้ร่วมให้บริการมีเหตุจำเป็นหรือเหตุขัดข้องหรือเหตุอันสมควร
    ไม่ว่าด้วยประการใด ๆ
    * 5.7.7 ในกรณีที่ระบบคอมพิวเตอร์หรือระบบการติดต่อสื่อสารของ สพร. หรือของหน่วยงานผู้ร่วมให้บริการ หรือของท่านผู้ใช้บริการ หรือของผู้ให้บริการ Internet Service Provider หรือของผู้ให้บริการ Mobile Operator หรือระบบไฟฟ้า ระบบการติดต่อสื่อสารโทรคมนาคม หรือระบบอื่นใดที่เกี่ยวข้องกับการให้บริการชำรุดขัดข้อง อยู่ระหว่างการซ่อมแซม หรือปิดระบบชั่วคราวเพื่อบำรุงรักษา เป็นเหตุให้ท่านไม่สามารถใช้บริการได้ ท่านตกลงจะไม่ยกเอาเหตุขัดข้องดังกล่าวมาเป็นข้อเรียกร้องให้ สพร. รับผิดชอบแต่ประการใด
* 5.8 การให้บริการทางรัฐ Wallet จะไม่ครอบคลุมปัญหาที่เกิดขึ้นจากระบบสนับสนุนการให้บริการ ของหน่วยงานผู้ร่วมให้บริการ (ถ้ามี) และการใช้งานอุปกรณ์ที่ท่านจัดหามาเพื่อใช้บริการนี้ด้วยตนเอง หากท่านมีความประสงค์ขอให้ สพร. ตรวจสอบปัญหาดังกล่าว ท่านจะต้องทำเป็นแจ้งความประสงค์เป็นลายลักษณ์อักษรมายัง สพร. เพื่อทำการพิจารณาคำขอของท่านเป็นรายกรณีไป โดยคำวินิจฉัยและคำตัดสินในคำขอดังกล่าวถือเป็นดุลยพินิจของ สพร. แต่เพียงผู้เดียว

# 6. ความเป็นส่วนตัว (Privacy) 

สพร. คำนึงถึงความเป็นส่วนตัวของท่านเป็นสิ่งสำคัญที่สุด และขอรับรองว่าจะปกป้องความเป็นส่วนตัวและข้อมูลส่วนบุคคลของท่าน โดยท่านสามารถอ่านรายละเอียดเกี่ยวกับแนวทางและหลักเกณฑ์ในการประมวลผลข้อมูลส่วนบุคคลของ สพร. ได้ในประกาศความเป็นส่วนตัวตามลิงก์นี้ 

# 7. การรักษาความมั่นคงปลอดภัย

สพร. โดยทีมผู้พัฒนา และผู้เกี่ยวข้องทุกส่วน ได้พยายามร่วมกันอย่างสูงสุดทั้งในด้านการจัดการ เครื่องมือต่างๆ เช่น การเข้ารหัส การป้องกันทางกายภาพ เป็นต้น ตามมาตรฐานสากลที่จะทำให้บริการในบริการทางรัฐ Wallet นี้สามารถทำงานได้ตลอดเวลา เหมาะสมและมีความมั่นคงปลอดภัย อย่างไรก็ตาม แม้ว่า สพร. จะปฏิบัติหน้าที่อย่างสุดความสามารถในการรักษาความมั่นคงปลอดภัยในการให้บริการ แต่ สพร. ไม่อาจรับประกันได้ว่าท่านจะปลอดภัยแน่นอนจากภัยคุกคามทางไซเบอร์ที่อาจเกิดขึ้นจากการใช้บริการนี้ และ สพร. ขอสงวนสิทธิไม่รับผิดชอบในความเสียหายใดๆ ที่ท่านอาจได้รับจากการใช้บริการนี้หรือจากเหตุปัจจัยอื่นที่อยู่นอกเหนือการควบคุมของ สพร.  แต่ สพร. ยินดีช่วยเหลือท่านสุดความสามารถเท่าที่ สพร. จะทำได้  

สพร. แนะนำให้ท่านใช้มาตรการการรักษาความมั่นคงปลอดภัยอย่างเหมาะสม มีการติดตั้งและอัพเดทระบบปฏิบัติการให้เป็นปัจจุบันอยู่เสมอ และหลีกเลี่ยงการติดตั้งซอฟต์แวร์หรือแอปพลิเคชันจากแหล่งที่ไม่น่าเชื่อถือ เพื่อลดความเสี่ยงจากมัลแวร์ ทั้งนี้ เพื่อปกป้องคอมพิวเตอร์หรืออุปกรณ์อิเล็กทรอนิกส์ของท่าน 

# 8. การเชื่อมโยงไปยังเว็บไซต์หรือแอปพลิเคชันอื่น

บริการ “ทางรัฐ Wallet” อาจมีการเชื่อมโยงไปยังเว็บไซต์หรือแอปพลิเคชันอื่นที่เป็นของบุคคลที่สาม เพื่ออำนวยความสะดวกแก่ผู้ใช้บริการเท่านั้น หากท่านใช้การเชื่อมโยงดังกล่าว ท่านจะออกจากบริการ “ทางรัฐ Wallet” นี้ โดย สพร. ไม่ได้มีส่วนเกี่ยวข้องหรือมีการตรวจสอบ ควบคุมความถูกต้องและความน่าเชื่อถือของเว็บไซต์หรือแอปพลิเคชันอื่นเหล่านั้น กรณีที่ท่านตัดสินใจเข้าถึงเว็บไซต์หรือแอปพลิเคชันอื่นที่เชื่อมโยงมายังบริการทางรัฐ Wallet ท่านได้ยอมรับความเสี่ยงที่อาจเกิดกับท่าน และ สพร. จะไม่รับผิดชอบในความเสียหายใดๆ ที่ท่านได้รับจากการใช้งานหรือจากเนื้อหาบนเว็บไซต์หรือแอปพลิเคชันดังกล่าว 

# 9. การทบทวนและปรับปรุงข้อกำหนดและเงื่อนไข

สพร. อาจมีปรับปรุงแก้ไขหรือเพิ่มเติมข้อกำหนดและเงื่อนไขนี้เป็นครั้งคราว เพื่อให้แน่ใจว่าเนื้อหาจะมีความเหมาะสมและเป็นปัจจุบัน โดย สพร. จะประกาศข้อกำหนดและเงื่อนไขที่มีการปรับปรุงแก้ไขหรือเพิ่มเติมที่เป็นเวอร์ชันล่าสุดไว้ที่แอปพลิเคชันนี้ รวมถึงจะสื่อสารให้ท่านทราบผ่านช่องทางต่างๆ ที่ สพร. เห็นสมควร สพร. ขอแนะนำให้ท่านหมั่นเข้ามาที่นี่เพื่อตรวจสอบข้อกำหนดและเงื่อนไขนี้อย่างสม่ำเสมอ 

ทั้งนี้ หากท่านยังคงใช้บริการทางรัฐ Wallet นี้ต่อไปภายหลังจากที่ข้อกำหนดและเงื่อนไขนี้มีการปรับปรุงแก้ไข หรือเพิ่มเติมและประกาศไว้ที่นี้แล้ว ย่อมถือว่าท่านยอมรับในการปรับปรุงแก้ไขหรือเพิ่มเติมในข้อกำหนดและเงื่อนไขฉบับที่ปรับปรุงแล้ว

# 10. กฎหมายที่ใช้บังคับ

ข้อกำหนดและเงื่อนไขฯ นี้ให้ใช้บังคับและอยู่ภายใต้กฎหมายไทยและให้ศาลไทยเป็นศาลที่มีเขตอำนาจในการพิจารณาข้อพิพาทที่เกิดขึ้นตามข้อกำหนดและเงื่อนไขฯ นี้

# 11. ข้อตกลงอื่น ๆ 

* 11.1 สพร. มีสิทธิโอนสิทธิและ/หรือหน้าที่ใด ๆ ภายใต้ข้อกำหนดและเงื่อนไขฯ ฉบับนี้ให้แก่บุคคลอื่น โดยไม่ต้องขอความยินยอมหรือแจ้งให้ท่านทราบล่วงหน้า แต่สิทธิและ/หรือหน้าที่ใด ๆ ภายใต้ข้อกำหนดและเงื่อนไขฯ นี้ของท่านไม่อาจโอนให้แก่บุคคลอื่นได้ เว้นแต่จะได้รับความยินยอมล่วงหน้าเป็นลายลักษณ์อักษรจาก สพร. 
* 11.2 กรณีหากข้อกำหนดและเงื่อนไขฯ นี้ทำขึ้นเป็นทั้งภาษาไทยและภาษาอังกฤษ และหากมีข้อความขัดแย้งหรือไม่สอดคล้องกันระหว่างภาษาดังกล่าว ให้ถือฉบับภาษาไทยเป็นหลัก

# 12. การติดต่อ 

หากท่านมีข้อสงสัย หรือมีข้อคิดเห็น หรือต้องการข้อมูลเพิ่มเติมใด ๆ เกี่ยวกับการใช้บริการนี้ หรือต้องการส่งข้อมูลหรือคำบอกกล่าวใด ๆ ที่เป็นลายลักษณ์อักษรมายัง สพร. ท่านสามารถแจ้งมาได้ที่ 

- สำนักงานพัฒนารัฐบาลดิจิทัล (องค์การมหาชน)
- ที่อยู่ อาคารสถาบันเพื่อการยุติธรรมแห่งประเทศไทย (TIJ) ชั้น 4 เลขที่ 999 ถนนแจ้งวัฒนะ แขวงทุ่งสองห้อง เขตหลักสี่ กรุงเทพฯ 10210
- หมายเลขโทรศัพท์ 02-612-6060 
- จดหมายอิเล็กทรอนิกส์ contact@dga.or.th 
- เว็บไซต์ https://www.dga.or.th/contact-dga/

ทั้งนี้ ในกรณีที่ สพร. จำเป็นต้องติดต่อท่านเพื่อให้ความช่วยเหลือ ติดตาม หรือแจ้งผลการดำเนินการหรือการพิจารณาคำขอหรือข้อร้องเรียน สพร. จะแจ้งไปที่ ที่อยู่ และอีเมล์ ตามที่ระบุเมื่อคราวสมัครใช้บริการแอปพลิเคชันทางรัฐ เว้นแต่ท่านได้มีการแจ้งข้อมูลการติดต่อท่านเป็นอย่างอื่น โดยได้แจ้งให้ สพร. ทราบเป็นลายลักษณ์อักษรแล้วตามช่องทางการติดต่อข้างต้น  
